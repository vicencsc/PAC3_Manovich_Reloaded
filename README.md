# PAC3: Visionant el futur amb les ulleres de Manovich

## Recurs d’aprenentatge de Cultura Digital

Autor: Vicenç Sastre Calvó

Data: 26/05/2024

![Cultura Digital](https://miro.medium.com/max/1400/0*9PyyNvrO2PcD3KuU.png) 


## Plantejament

Per començar, aturem-nos un moment en el concepte d’hibridació. Segons Lev Manovich, la **hibridació**[^1] és la combinació i mescla de diferents tecnologies, mitjans i llenguatges en un entorn digital. Aquest procés sovint implica canvis significatius en la nostra percepció de la cultura i la societat, així com en la manera en què creem, consumim i experimentem els mitjans.

> "La hibridació" (Manovich, 2013)[^1]

Dos exemples clars d’hibridació són els altaveus intel·ligents i els serveis de taxi amb vehicles de conducció autònoma. En aquest assaig analitzarem, des de la perspectiva de Manovich, el seu impacte actual, el seu futur amb l’aplicació de la intel·ligència artificial i els reptes que suposen per als usuaris i tota la societat.

## Re-descobrint la hibridació: Altaveus intel·ligents

> "Ok Google, quin temps farà aquesta setmana?"

> "Alexa, encén el llum de la cuina."

> "Siri, posa música."

Aquestes frases són habituals per a molts de nosaltres en el nostre dia a dia a casa. Personalment, faig servir l’ecosistema de Google, però també hi ha altres opcions populars com Alexa d’Amazon i Siri d’Apple, a més de molts altres dispositius intel·ligents menys coneguts que formen part d'un extens catàleg.

Manovich destaca la convergència de mitjans com a característica clau de la hibridació. Els altaveus intel·ligents en són un bon exemple, ja que combinen tecnologia d’àudio, en alguns casos també de vídeo, de text, de reconeixement de veu i de connexió a internet. Aquesta hibridació ens permet escoltar música, veure vídeos de YouTube i contingut en streaming en els models amb pantalla, obtenir tot tipus d’informació i fins i tot controlar tot tipus de dispositius de la nostra llar (llums, temperatura, endolls, aire condicionat, robots de neteja, televisor, etc.), comunicar-nos amb els nostres contactes i moltes altres opcions que van sorgint, simplement demanant-ho amb la nostra veu o utilitzant la pantalla tàctil. Aquesta interacció és personalitzada, ja que els altaveus ens reconeixen per la veu i adapten les seves respostes al nostre perfil.

Una de les funcions més importants dels altaveus intel·ligents és la utilització de les rutines, que s'activen a partir d'un iniciador, com ara quan diem una frase, quan arriba una hora específica, amb la sortida o posta del sol, o quan un dispositiu realitza una acció, per exemple, quan s'encén un llum. Aquest iniciador activa un conjunt d’accions que hem configurat prèviament, com ajustar dispositius domèstics (encendre o apagar llums, endolls, ajustar termòstats, etc.), rebre informació i recordatoris (previsió meteorològica, el trànsit fins al nostre lloc de feina, etc.), entre moltes altres possibilitats.

A més, aquests dispositius faciliten l’accessibilitat a persones amb problemes de visió o a la gent gran. Els altaveus intel·ligents influeixen en la manera com accedim a la informació, gestionem la nostra llar i ens comuniquem. La seva presència a la nostra llar crea una nova forma d’interacció amb la tecnologia, provocant importants canvis socials i culturals.

El futur dels altaveus intel·ligents, com moltes altres coses, està lligat a l’aplicació de la intel·ligència artificial, el que permetrà una important millora en el reconeixement de la veu i les seves respostes. Millorarà la capacitat d’assistència, per exemple, ens podrà demanar cites pel metge o reservar un restaurant. Millorarà la personalització de les nostres preferències i gustos. Les respostes seran contextuals, essent més naturals i rellevants respecte al que li demanem. El control domòtic de la nostra llar estarà més eficient, anticipant-se a les nostres peticions i necessitats, com per exemple, encenent el llum o graduant la temperatura abans que li demanem nosaltres, etc.

Com altres molts avanços tecnològics, els altaveus intel·ligents comporten reptes importants per als usuaris i usuàries. Un dels principals reptes és la manca de privacitat, ja que es recopilen i processen, en tot moment, gran quantitat de dades personals en servidors remots. Un altre repte important és la falta de seguretat, ja que l’accés a internet exposa aquests dispositius, i per extensió a tots els dispositius de la nostra llar, al risc de ciberatacs.

A nivell social, hi ha el perill de la desigualtat digital, ja que no tothom disposa de la mateixa facilitat d’accés a aquests serveis, ja sigui per motius educatius o econòmics, deixant-los en desavantatge respecte als que sí hi tenim accés i els utilitzem sovint.

## Re-descobrint la hibridació: Taxis de conducció autònoma

Obro l'app al mòbil, introdueixo la destinació, el nombre de persones i l'hora i lloc de recollida. A l'hora acordada arriba el meu taxi, però... és un taxi sense conductor!

Això que encara no és molt habitual podria ser-ho en pocs anys. Els serveis públics de transport de passatgers amb vehicles de conducció autònoma, o taxis autònoms, encara estan en els seus inicis i disponibles en molt poques ciutats, però representen el futur de la nostra manera de moure'ns.

Aquest taxis autònoms són un bon exemple de la hibridació descrita per Lev Manovich, ja que combinen tecnologia de conducció autònoma, basada en sensors, càmeres i algoritmes, l’accés a internet, que permet obtenir informació en temps real del trànsit, evitant embossos i seleccionant les millors rutes, etc., i la interacció amb els usuaris i usuàries mitjançant la veu i aplicacions mòbils, per sol·licitar el taxi autònom, indicar la destinació i rebre informació sobre el viatge en curs, etc.

Des de la perspectiva de Manovich, la utilització generalitzada dels taxis de conducció autònoma implicarà un gran canvi en la nostra manera de moure’ns per la ciutat, oferint un transport més eficient i segur. Potser fins i tot suposin la desaparició dels cotxes tal com els coneixem avui en dia, llevat d’algunes excepcions de cotxes particulars amb possibilitat de conducció autònoma, com els Tesla, que ja podem veure molt sovint per les nostres carreteres.

Aquests serveis de taxis autònoms implicaran una reducció de la congestió del trànsit i dels accidents i la millora de la seguretat vial, a més de facilitar la mobilitat de persones amb discapacitat o sense carnet de conduir. Els vehicles autònoms operen de manera més segura i eficient que els conductors humans, ja que poden reaccionar més ràpidament davant de perills potencials i optimitzar les rutes per evitar zones congestionades.

Aquests sistemes de conducció autònoma, encara que estan en els seus inicis, es beneficiaran enormement amb l’aplicació de la intel·ligència artificial més avançada, el que suposarà una millora notable en les capacitats d’aquesta tecnologia. Això permetrà una interacció més natural amb els passatgers. També permetrà adaptar-se millor a les condicions de trànsit, preveure accidents, millorar les rutes, entre altres avantatges.

Una de les principals empreses que presten aquest tipus de serveis és Waymo, una empresa propietat d’Alphabet, matriu de Google, que opera a San Francisco i algunes altres ciutats dels EUA.

Com tot avanç tecnològic, quan es generalitzin els serveis de taxis amb conducció autònoma es presentaran alguns reptes importants. Un dels principals reptes és la probable pèrdua de llocs de treball per als conductors de taxi. A més, la responsabilitat en cas d’accidents serà un tema complicat de gestionar, ja que serà necessari establir qui és responsable quan es produeixi un incident.

La ciberseguretat és un altre gran repte, ja que l’accés a internet dels vehicles autònoms els fa vulnerables a ciberatacs, que podrien tenir conseqüències greus tant per a la seguretat dels passatgers del vehicle com pels altres vehicles i fins i tot per les infraestructures de la ciutat.

A nivell social, serà necessari desenvolupar polítiques que facin possible l’accés de tothom a aquests serveis, assegurant que no només una part de la població es beneficiï d’aquestes innovacions en mobilitat. A més, l'impacte en la gestió del trànsit i el desenvolupament urbanístic de les ciutats serà significatiu, ja que la generalització dels taxis autònoms podria canviar la manera com es planifiquen i gestionen els espais urbans.

Finalment, la privacitat dels usuaris també està en perill, ja que els vehicles autònoms recopilen una gran quantitat de dades sobre les rutes, preferències i comportaments dels usuaris. Serà molt important establir normes estrictes per protegir aquestes dades i assegurar-se que s’utilitzen de manera responsable i ètica.

## Conclusió

Tant els altaveus intel·ligents com els taxis autònoms són exemples clars de la hibridació que descriu Manovich. Tot i que els dos casos que hem exposat representen grans avanços tecnològics i tenen molts avantatges, també impliquen grans canvis socials i culturals, i sobretot presenten importants reptes que fan necessaris desenvolupar tota una sèrie de normatives i legislacions per protegir tots els usuaris i la societat en general, i per garantir un ús segur i equitatiu d’aquestes tecnologies.

### Referencias y Bibliografía

[^1]: * Manovich, Lev. (2013). **El Software toma el mando**. Barcelona: Editorial UOC. 


----

Llicència: Material Creative Commons desenvolupat sota llicència CC BY-SA 4.0. 
Imatges CC BY [Tubik studio]
(https://blog.tubikstudio.com/how-to-create-original-flat-illustrations-designers-tips/) 



